# Kom i gang med Allvis NOR

Vi ønsker at det skal være enkelt og raskt å komme i gang med Allvis
NOR. I de fleste tilfeller er det bare en epost unna. Tjenesten krever
for øvrig ingen installasjon av programvare eller maskinvare hos
virksomheten.

## Påmelding

Vi trenger følgende informasjon for å kunne starte kartlegging:

* Navn på virksomhet
* Kontaktperson, samt telefonnummer og epostadresse
* IP-adresseområder som eies av virksomheten, og som ønskes kartlagt
* En bekreftelse på at virksomheten ønsker å bli undersøkt av NSM for
  sårbarheter

Vi kartlegger gjerne store IP-adresseområder, og ser gjerne at dere
melder inn også IP-adresser som ikke er i bruk. Da er det mer
sannsynlig at man oppdager uoverensstemmelser mellom forventet og
faktisk tilstand.

!> Vi har dessverre ikke mulighet til å kartlegge IP-adresser som er
   knyttet til private brukere. Eksempler på dette er
   internettilbydere som leverer til det private markedet eller
   utdanningsinstitusjoner med studentboliger. Virksomhetens sentrale
   systemer kan vi selvfølgelig fortsatt kartlegge.

Påmeldingen sendes per epost til pentest@nsm.no.

## Hvem kan delta?

I utgangspunktet kan alle offentlige virksomheter og eiere av kritisk
infrastruktur i Norge melde seg på. Eksempler på virksomheter som er
av spesiell relevans:

* Departementer og underliggende etater
* Kommuner
* Forsvarsindustri (herunder leverandører til Forsvaret)
* Ekom-tilbydere

Denne listen er selvfølgelig ikke uttømmende. Er dere i tvil om dere
faller innenfor dekningsområdet ber vi dere om å [ta
kontakt](contact.md).

## Varsler

Varsler sendes per epost til virksomhetens registrerte kontaktpunkter.
Vi ser gjerne at det benyttes en felles postboks som kontaktpunkt,
hvor flere i virksomhetens responsmiljø kan se varsler.

## Risiko

Sårbarhetskartlegging innebærer alltid en viss risiko for at enkelte
tjenester kan bli utilgjengelige eller på andre måter bli negativt
påvirket. Etter mange års drift er imidlertid vår erfaring at det
svært sjelden forekommer driftsproblemer som følge av trafikk fra
Allvis NOR.

Som et risikoreduserende tiltak kan vi for eksempel starte
kartleggingen på at avtalt tidspunkt. Da kan dere holde et øye med
systemene deres og raskt få stoppet aktiviteten vår hvis det skulle
oppstå problemer.

?> Lurer du fortsatt på noe? Du kan gå videre og lese litt om de
   [tekniske detaljene](technical.md) om løsningen.
